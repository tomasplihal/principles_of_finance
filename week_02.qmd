---
format:
  html:
    mermaid-format: png
    toc: true
    toc-depth: 2
    toc-title: Obsah lekce
---

# Ekonomické základy

::: {.callout-note}
# Studijní materiály

- Dahlquist, J. R., &; Knight, R. (2022). Principles of finance. OpenStax, Rice
University. <https://openstax.org/details/books/principles-finance>
  - Chapter 3 - Economic Foundations: Money and Rates
- MANKIW, N. Gregory. Zásady ekonomie. Praha: Grada, 2000, 763 s. ISBN 80-7169-891-1.
:::

**Výstupy z učení:**

1. Porozumět základním konceptům mikroekonomie, včetně teorií poptávky, nabídky a
rovnovážné ceny.
2. Chápat klíčové makroekonomické ukazatele, jako je inflace, nezaměstnanost nebo hrubý
domácí produkt a jejich dopad na ekonomiku.
3. Identifikovat a interpretovat fáze hospodářského cyklu.
4. Chápat vztah vybraných faktorů na vývoj finančních indikátorů 

## Mikroekonomie: Poptávka, nabídka, rovnováha

::: {.callout-important title="Definice"}
**Mikroekonomie** se zabývá rozhodováním jednotlivých ekonomických subjektů, jako jsou
**firmy a spotřebitelé**.
:::

- Pomáhá finančním manažerům lépe pochopit **trh**, **cenotvorbu** a **dostupnost
zdrojů**.

### Poptávka

::: {.callout-important title="Definice"}
**Poptávka** vyjadřuje množství zboží či služeb, které jsou spotřebitelé **ochotni a
schopni koupit** za různé ceny, pokud ostatní faktory zůstanou konstantní.
:::

Zákon poptávky popisuje **nepřímý vztah** mezi cenou a poptávaným množstvím – při nižší
ceně roste poptávané množství. Tento vztah je znázorněn na **poptávkové křivce**, která
je obvykle klesající.

| Cena ($)    | Množství   |
|:-----------:|:----------:|
| 30          | 0          |
| 25          | 10         |
| 20          | 20         |
| 15          | 30         |
| 10          | 40         |
| 5           | 50         |

![Poptávková křivka](images/fig_2_1.png){width=500 fig-align="center"}

Změny v jiných faktorech, jako jsou **příjmy**, **preference spotřebitelů** nebo **ceny
substitutů** (podobných statků), mohou způsobit **posun poptávkové křivky**. Například
nárůst ceny substitutu posune poptávkovou křivku doprava, zatímco pokles poptávky,
například vlivem negativní publicity, ji posune doleva.

| Cena ($)    | Množství   |
|:-----------:|:----------:|
| 30          | 9          |
| 25          | 19         |
| 20          | 29         |
| 15          | 39         |
| 10          | 49         |
| 5           | 59         |

![Posun poptávky doprava](images/fig_2_2.png){width=500 fig-align="center"}

### Nabídka

::: {.callout-important title="Definice"}
**Nabídka** vyjadřuje množství zboží či služeb, které jsou výrobci **ochotni a schopni
prodat** za různé ceny, pokud ostatní faktory zůstanou konstantní.
:::

Zákon nabídky popisuje **přímý vztah** mezi cenou a nabízeným množstvím – vyšší cena
motivuje výrobce k nabídnutí většího množství. Tento vztah je znázorněn na **nabídkové
křivce**.

| Cena ($)    | Množství   |
|:-----------:|:----------:|
| 30          | 60         |
| 25          | 50         |
| 20          | 40         |
| 15          | 30         |
| 10          | 20         |
| 5           | 10         |

![Nabídková křivka](images/fig_2_3.png){width=500 fig-align="center"}

Posun nabídkové křivky nastává při změně faktorů, jako jsou **náklady na výrobu** nebo
**mzdy**. **Posun doprava** znamená nárůst nabídky, zatímco **posun doleva** naznačuje
její pokles.

### Rovnovážná cena

::: {.callout-important title="Definice"}
**Tržní rovnováha** je dosažena v bodě, kde se **poptávka** a **nabídka** protínají, což
určuje **rovnovážnou cenu**.
:::

V rovnovážném bodě je poptávané množství stejné jako nabízené a na trhu není žádný
**přebytek** ani **nedostatek**. Pokud cena překročí rovnovážnou hodnotu, vzniká
přebytek, což tlačí cenu dolů. Naopak **nedostatek** zboží způsobuje růst ceny směrem k
rovnováze.

![Rovnovážná cena](images/fig_2_4.png){width=500 fig-align="center"}

Změny v nabídce nebo poptávce vedou k pohybům v rovnováze:

- **Nárůst nabídky** (posun nabídkové křivky doprava) způsobí pokles rovnovážné ceny.
- **Pokles poptávky** (posun poptávkové křivky doleva) také snižuje rovnovážnou cenu.

![Posun v nabídce a poptávce](images/fig_2_5.png){width=500 fig-align="center"}
![Pokles poptávky](images/fig_2_6.png){width=500 fig-align="center"}

## Makroekonomie: Hrubý domácí produkt

::: {.callout-important title="Definice"}
**Hrubý domácí produkt (HDP, GDP)** představuje **hodnotu finální produkce** dosaženou
na území daného státu výrobními faktory působícími na tomto území v určitém časovém
období, **bez ohledu na zemi původu těchto faktorů**.
:::

::: {.callout-important title="Definice"}
**Hrubý národní produkt (HNP)** představuje **hodnotu finální produkce** dosažené
výrobními faktory náležícími danému státu, bez ohledu na to, kde působily.
:::

**Výpočet HNP:**

$$
\text{HNP} = \text{HDP} + \text{produkt českých firem v zahraničí} − \text{produkt
zahraničních firem v ČR}
$$

> **Poznámka**: V praxi se častěji využívá **HDP**, protože **HNP** je obtížné přesně
zjistit.

::: {.callout-tip title="Příklad"}
| Společnost                             | HDP      | HNP         |
|----------------------------------------|:--------:|:-----------:|
| Adidas, výrobní závod na Taiwanu        | Taiwan   | Německo     |
| ČSOB, a.s.                             | ČR       | Belgie      |
| Hyundai Motor Manufacturing Czech, Nošovice | ČR    | Jižní Korea |
| Land Rover, pobočka ve VB              | VB       | Indie       |
| Penam, a.s. (pekárna)                  | ČR       | ČR          |
| Pivovar Starobrno                      | ČR       | Nizozemsko  |
| Škoda Auto, a.s. divize SR             | SR       | Německo     |
:::

- **Čistý produkt** je hodnota hrubého produktu po odečtení **opotřebení kapitálu**
(amortizace).

$$
\text{Čistý produkt} = \text{Hrubý produkt} − \text{Opotřebení kapitálu}
$$

### Nominální HDP

- **Nominální HDP** měří produkci v **běžných cenách** daného období.
- Pokud chceme porovnat HDP v různých obdobích, je problém v tom, že **ceny nejsou
fixní** a mohou se měnit.
- **Důsledek**: Změny v nominálním HDP mohou být způsobeny:
    1. Změnou vyráběného množství.
    2. Změnou cen.

> **Poznámka**: Při posuzování **hospodářského růstu** by neměly změny cen hrát roli,
proto **nominální HDP není vhodným ukazatelem** pro jeho měření.

### Reálný HDP

- **Reálný HDP** měří produkci oceněnou **stálými cenami** jednoho vybraného období, což
eliminuje vliv inflace.
- Změny v reálném HDP tak odrážejí pouze **změnu vyráběného množství**.
- **Hospodářský růst** se měří růstem reálného HDP, nikoli nominálního.

::: {.callout-tip title="Příklad"}
- **2007-2009 - Zimbabwe**: Hyperinflace (měsíční inflace v červnu 2008 přes 11 milionů
%) vedla k výraznému zvýšení nominálního HDP, ale hospodářské vazby se zhroutily.
- **2019-2021 - Venezuela**: Hyperinflace (1 500 %) způsobila prudký nárůst cen, ale
reálná ekonomická aktivita výrazně poklesla.
- **Turecko 2024**: Inflace dosahuje 70 %, což má dopad na ceny a nominální HDP, ale o
reálném hospodářském růstu nelze mluvit.

Závěr: **Nominální HDP není ukazatelem hospodářského růstu**, protože odráží i
změny cen, nikoliv pouze změny v množství produkce.
:::

### Srovnání HDP mezi různými zeměmi

Při srovnávání **výkonnosti ekonomik** dvou zemí nemusí být absolutní hodnota **reálného
HDP** vždy vhodná, zejména pokud se země výrazně liší svou velikostí. Větší země mají
zpravidla vyšší HDP než malé země jednoduše proto, že v nich vzniká více produkce.
Například USA mají mnohem vyšší HDP než Lucembursko, ale to neznamená, že je Lucembursko
zaostalé.

Tento efekt lze eliminovat pomocí **HDP na hlavu (GDP per capita)**, který lépe
vyjadřuje hospodářskou úroveň na obyvatele.

![](images/fig_2_15)
*Zdroj: Kurzy.cz*
![](images/fig_2_16)
*Zdroj: World Bank*

- Ekonomický růst (reálné HDP, meziroční změna v %):

| Rok        | EMU  | USA  | ČR   |
|------------|------|------|------|
| **2020**   | -6,1% | -2,2% | -5,5% |
| **2021**   | 6,0%  | 5,8%  | 3,6%  |
| **2023**   | 0,4%  | 2,5%  | -0,4% |
| **2Q 2024**| 0,6%  | 3,1%  | 0,4%  |

### Metody měření HDP

Existují tři základní metody měření HDP, které by měly vždy vést ke stejné hodnotě.
Každá z nich představuje jiný pohled na ekonomickou aktivitu.

#### Výdajová metoda

Výdajová metoda (nejpoužívanější) sčítá všechny **výdaje na finální produkci**. Tato
hodnota se často označuje jako **agregátní poptávka (AD)** a skládá se ze čtyř
základních složek:

$$
GDP = C + G + I + NX  
$$

kde:

- $C \dots$ spotřeba domácností
- $G \dots$ vládní výdaje
- $I \dots$ investice (firmy)
- $NX \dots$ = čistý export (export - import)

Každá z těchto složek přispívá ke změně HDP a je důležitým ukazatelem ekonomické
aktivity.

![](images/fig_2_17)
*Zdroj: ČSÚ*

#### Důchodová metoda

Důchodová metoda je opakem výdajové metody. **Princip** spočívá v tom, že každý výdaj je
zároveň důchodem někoho jiného. Když sečteme všechny **důchody**, dostaneme stejnou
hodnotu jako při výpočtu podle výdajové metody.

#### Výrobková metoda (produkční/zbožová metoda)

Výrobková metoda se zaměřuje na **přidanou hodnotu** na jednotlivých stupních výroby.
HDP se zde počítá jako součet přidaných hodnot vytvořených v různých fázích produkce.

::: {.callout-tip title="Příklad"}
- **Modelový příklad výroby džemu:**

| Stupeň výroby   | Meziprodukt | Přidaná hodnota | Hodnota produktu |
|-----------------|-------------|-----------------|------------------|
| 1. Sběr malin   |  0          |  3              |  3               |
| 2. Výroba džemu |  3          |  5              |  8               |
| 3. Prodej džemu |  8          |  2              | 10               |
| **Součet**      | 11          | **10**              | 21               |

V tomto příkladu je **HDP** součtem přidaných hodnot v každé fázi výroby (10). V hodnotě
21 jsou maliny započítány třikrát, výroba džemu dvakrát – musíme tyto duplicity
eliminovat.  Zajímá nás až hodnota finální produkce (složená z ceny malin + ceny za
výrobu džemu + marže za prodej = 10), nikoliv hodnota mezistupňů.
:::

> **Poznámka**: Výrobková metoda se v praxi využívá méně často kvůli složitosti
sledování přidané hodnoty v případě dlouhých výrobních řetězců.

## Makroekonomie: Inflace

::: {.callout-important title="Definice"}
**Inflace** představuje **zvyšování cenové hladiny** v čase, což vede k poklesu **kupní
*síly měny**. Znamená to, že za danou měnu nelze koupit tolik věcí jako dříve.
:::

- **Deflace** je opakem inflace, kdy ceny klesají.
- **Desinflace** označuje zpomalení tempa inflace.

**Index jádrové inflace** (core inflation) je ukazatel inflace, který vylučuje ceny
*potravin a energie kvůli jejich vysoké nestabilitě.

Míra inflace se počítá následovně:

$$
\pi_t = \frac{P_t - P_{t-1}}{P_{t-1}} \times 100
$$

- $\pi_t \dots$ míra inflace v čase $t$ (v %)
- $P_t \dots$ je hodnota cenového indexu v čase $t$
- $P_{t-1} \dots$ je hodnota cenového indexu v předchozím období

### Měření inflace

#### Index spotřebitelských cen (CPI)

**Index spotřebitelských cen (CPI)** je nejčastěji používaným ukazatelem inflace. Je
*založen na **spotřebním koši** – fixním souboru zboží a služeb, které obvykle nakupuje
*průměrná městská domácnost.

CPI v čase $t$ se vypočítá podle následujícího vzorce:

$$
\text{CPI}_t = \left( \frac{\sum \left( \frac{p_t}{p_0} \times p_0 q_0 \right)}{\sum \left( p_0 q_0 \right)} \right) \times 100
$$

- $p_t \dots$ cena zboží/služby v běžném období
- $p_0 \dots$ cena zboží/služby v základním období
- $p_0 \times q_0 \dots$ fixní váha zboží/služby ve spotřebním koši

Takto se spočítá cenová hladina pro daný rok. **Míra inflace** se poté vypočítá podle
předchozího vzorce pro inflaci.

- Spotřební koš – váhy položek (platné od ledna 2024):

| **Kategorie**                                      | **Váha (v promilech)** |
|----------------------------------------------------|------------------------|
| 1. Potraviny a nealkoholické nápoje                | 177,43                 |
| 2. Alkoholické nápoje, tabák                       | 84,62                  |
| 3. Odívání a obuv                                  | 43,94                  |
| 4. Bydlení, voda, energie, paliva                  | 258,39                 |
| 5. Bytové vybavení, opravy                         | 58,00                  |
| 6. Zdraví                                          | 27,88                  |
| 7. Doprava                                         | 105,62                 |
| 8. Pošty a telekomunikace                          | 29,36                  |
| 9. Rekreace a kultura                              | 78,24                  |
| 10. Vzdělávání                                     | 6,17                   |
| 11. Stravování a ubytování                         | 64,77                  |
| 12. Ostatní zboží a služby                         | 65,53                  |

>**Poznámky:** Váhy jsou uvedeny v promilech a aktualizují se každé dva roky. Spotřební
koš v ČR obsahuje více než 1 000 položek. Podrobnou strukturu koše lze nalézt na
stránkách [Českého statistického úřadu (ČSÚ)](https://www.czso.cz).

#### Deflátor HDP

Deflátor HDP je **cenový index**, který využívá **HDP** k výpočtu inflace. Vypočítá se
pomocí následujícího vzorce:

$$
IPD = \frac{HDP_N}{HDP_R} \times 100
$$

- $HDP_N \dots$ HDP v běžných cenách
- $HDP_R \dots$ HDP ve stálých cenách

Deflátor HDP pomáhá odstranit vliv **cenových změn** a umožňuje lépe pochopit reálnou
produkci v ekonomice.

### Srovnání CPI a Deflátoru HDP

#### Deflátor HDP

- **Výhoda**: Zachycuje **změny cen všech statků** a služeb v ekonomice, což z něj činí
komplexní ukazatel celkové cenové hladiny.
- Snadno se konstruuje, protože vychází z již dostupných dat o HDP.
- Pro běžného spotřebitele nemá příliš vysokou vypovídací hodnotu, protože zahrnuje i
statky, které běžný spotřebitel nekupuje.

#### CPI (Index spotřebitelských cen)

- **Výhoda**: Odráží pouze změny cen **zboží a služeb, které nakupuje typická
domácnost**, a má tak vyšší vypovídací hodnotu pro domácnosti.
- Jeho konstrukce je náročnější, protože vyžaduje pečlivý výběr **spotřebního koše**.
- **Fixní váhy** položek ve spotřebním koši se mění pouze každých několik let, což může
snižovat přesnost CPI, pokud se změnily preference spotřebitelů.

### Index cen výrobců 

**Index cen výrobců** (PPI – Producer Price Index) měří ceny, které **výrobci platí** za
suroviny a dodávky, a často předpovídá budoucí změny v CPI. Když se zvýší ceny vstupů
pro výrobce, lze očekávat, že konečné ceny výrobků, které spotřebitelé nakupují, také
vzrostou.

- PPI se konstruuje podobně jako CPI, ale zaměřuje se na **jiný koš** – zboží a služby,
které nakupují výrobci.
- PPI je v předstihu oproti CPI, protože reaguje na změny v nákladech výrobců dříve, než
se tyto změny projeví u spotřebitelů.

**Složení PPI:**

- Index cen průmyslových výrobců – sleduje ceny zboží a služeb průmyslového sektoru.
- Index cen stavebních prací – měří náklady stavebních projektů.
- Index cen tržních služeb – monitoruje ceny služeb v tržním sektoru.
- Index cen zemědělských výrobců – zachycuje změny cen v zemědělském sektoru.

![](images/fig_2_18)
*Zdroj: EUROSTAT*
![](images/fig_2_19)
*Zdroj: EUROSTAT*

### Formy inflace

- **Otevřená inflace** – klasický případ, kdy ceny zboží a služeb skutečně rostou.
- **Potlačená inflace** – ceny by měly růst, ale kvůli regulacím nebo jiným zásahům
zůstávají nízké.
    - Typická pro ekonomiky s cenovými regulacemi, kde dochází k **makroekonomické
    nerovnováze** – poptávka převyšuje nabídku, ale ceny se nezvyšují kvůli regulaci.
    - Kdyby trh fungoval bez zásahů, ceny by rostly a vedly by k rovnováze.
    - Potlačená inflace je dlouhodobě neudržitelná a nakonec se projeví jako **otevřená
    inflace**.
- **Mírná (plíživá) inflace** – míra inflace je relativně nízká, jednociferná.
- **Pádivá inflace** – inflace dosahuje vyšších hodnot, dvou až trojciferné úrovně, což
způsobuje problémy v hospodářství.
- **Hyperinflace** – extrémní forma inflace, při které se rozpadá peněžní systém a lidé
se často uchylují k **barteru**.

## Makroekonomie: Nezaměstnanost

::: {.callout-important title="Definice"}
**Nezaměstnanost** označuje stav, kdy lidé, kteří **nepracují**, ale aktivně hledají
práci a jsou připraveni ji přijmout, nejsou schopni najít zaměstnání. 
:::

**Míra nezaměstnanosti** udává procento pracovní síly, které je nezaměstnané:

$$
\text{Míra nezaměstnanosti} = \frac{\text{Počet nezaměstnaných}}{\text{Pracovní síla}} \times 100
$$

$$
\text{Pracovní síla} = \text{Počet zaměstnaných} + \text{Počet nezaměstnaných}
$$

Pracovní síla tedy zahrnuje **ekonomicky aktivní obyvatelstvo**.

### Kdo je považován za nezaměstnaného?

Aby osoba byla považována za nezaměstnanou, musí splňovat následující podmínky:

- Je starší 15 let.
- **Aktivně hledá práci**.
- Je připravena k **nástupu do práce do 14 dnů**.

Ne každý, kdo nemá práci, je považován za nezaměstnaného. Například **důchodci** nebo
**rodiče pečující o domácnost**, kteří nehledají práci, nejsou součástí pracovní síly.

- Statistické úřady zveřejňují **míru nezaměstnanosti** každý měsíc.
- Pro porovnání globálních dat o nezaměstnanosti můžete navštívit [World Bank
Data](https://openstax.org/r/data-world-bank).

![](images/fig_2_20)

*Zdroj: EUROSTAT*

> **Poznámka**: V České republice je **míra nezaměstnanosti kolem 3 %** považována za
hranici **přirozené nezaměstnanosti**. To znamená, že pracují ti, kteří chtějí, a na
trhu zůstávají lidé, kteří mají špatné pracovní návyky nebo z nějakého důvodu pracovat
nechtějí. K přirozené nezaměstnanosti přispívají také lidé, kteří přecházejí mezi
zaměstnáními kvůli lepším příležitostem.

## Ekonomické a finanční indikátory

Mezi nejznámější ekonomické a finanční indikátory patří:

- **HDP** (hrubý domácí produkt)
- **Inflace**
- **Míra nezaměstnanosti**
- **Burzovní indexy** (tržní indexy)
- **Úrokové míry**
- **Akciové kurzy**
- **Cena dluhopisů**

###  Vliv vybraných faktorů na vývoj indikátorů

#### Cena dluhopisů a nominální úroková míra

- Existuje **inverzní vztah** mezi úrovní úrokových sazeb a cenou dluhopisů.
- **Růst úrokových sazeb** snižuje cenu již emitovaných dluhopisů.

::: {.callout-tip title="Příklad"}
Původní dluhopis s výnosovou mírou 5 % a očekávanou inflací 8 % se stává méně
atraktivním, když nově emitovaný dluhopis nabízí 10% výnos.
:::

#### Cena akcií a výsledky podnikatelské činnosti

- Pozitivní očekávání hospodářského růstu zvyšují **akciové kurzy** díky očekávanému
nárůstu zisků firem.
- V období **recese** se očekávají horší podnikatelské výsledky, což vede k poklesu
akciových kurzů.

#### Cena akcií, inflace a úrokové sazby

- **Růst inflace** snižuje reálnou hodnotu zisků a dividend, což negativně ovlivňuje
**akciové kurzy**.
- Vysoká inflace zvyšuje **úrokové sazby**, což zvyšuje náklady na úvěry pro firmy.

#### Úroková míra a devizový trh

- Růst **úrokových sazeb** zvyšuje **hodnotu domácí měny** díky vyšší atraktivitě
investic do této měny.
- Vyšší úrokové sazby vedou k vyšší poptávce po domácí měně, což způsobuje **apreciaci**
měnového kurzu.

#### Další faktory

- Daňová zátěž
- Neekonomické faktory: občanské nepokoje, války, politická nestabilita, přírodní
katastrofy.

### Dělení indikátorů dle vztahu k hospodářskému cyklu

#### Předbíhající indikátory

- Pohybují se ve stejném směru jako hospodářský cyklus, ale **v předstihu**.
- Používají se pro prognózy budoucího vývoje.
- Příklady: nová stavební povolení, akciové kurzy, objednávky strojního zařízení.

#### Souběžné indikátory

- Odráží **aktuální průběh** hospodářského cyklu.
- Potvrzují stávající trendy v ekonomice.
- Příklady: průmyslová produkce, tržby za zboží a služby.

#### Zpožďující se indikátory

- Potvrzují vývoj s **určitým zpožděním**.
- Slouží k analýze vztahů mezi ekonomickými veličinami.
- Příklady: průměrná doba trvání nezaměstnanosti, změny CPI.

### Citlivost odvětví na hospodářský cyklus

#### Cyklická odvětví

- Zisky a tržby těchto odvětví se pohybují v souladu s hospodářským cyklem.
- Největší zisky mají v období **konjunktury**, zatímco během recese trpí.
  
#### Neutrální odvětví

- Tato odvětví nejsou přímo ovlivněna hospodářským cyklem.
- Zahrnují sektory, kde spotřebitelé nemohou dlouhodobě odložit spotřebu, např.
**potravinářský** a **farmaceutický** průmysl.

#### Anticyklická odvětví

- Profitují během **recese**, protože nabízejí levnější substituty dražších produktů.
- Příkladem jsou firmy vyrábějící **levné potraviny**, **oděvy** nebo **televizní
společnosti**.

| **Cyklická odvětví**                                      | **Neutrální odvětví**                                      |
|------------------------------------------------------------|------------------------------------------------------------|
| 1. Stavebnictví                                             | 1. Potravinářský průmysl                                   |
| 2. Automobilový průmysl                                     | 2. Nealkoholické nápoje                                    |
| 3. Hotelnictví a ubytování                                  | 3. Alkoholické nápoje                                      |
| 4. Oděvní průmysl                                           | 4. Pivovarnictví                                           |
| 5. Strojírenství                                            | 5. Tabákový průmysl                                        |
| 6. Elektronika                                              | 6. Farmaceutický průmysl                                   |